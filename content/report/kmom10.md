---
Title: KMOM10
Description: Min redovisningssida för KMOM10
Template: kmom
---

KMOM10
==================

På din redovisningssida, skriv följande:

1.1 För varje krav du implementerat, dvs 1-6, skriver du ett textstycke om ca 5-10 meningar där du beskriver vad du gjort och hur du tänkt.

Krav 1 - Webbplats

Jag utgick från min portfolio eftersom jag är välbevandrad i dess struktur, kopierade den och såg till att få allt på plats för att den ska fungera i webbläsaren. Jag fick exempelvis felkod och behövde köra composer install. Denna metod valde jag för att minimera risken att fastna i komplicerade felmeddelanden som jag inte förstår. Jag visste ju redan att min portfolio fungerade, så kunde jag få igång den visste jag att grunden var på plats och att allt fungerade.

Därefter raderade jag i princip allt onödigt såsom sidor, bilder mm. Därefter hade jag en ren men ändå fungerande installation som jag kunde utgå ifrån. 

Nu var det dags att välja kund och sedan börja tänka på designen. Den kund jag valde var nr 1 - det var den eller kund nr 2 som appelerade mest till mig då bägge hade lite ramar för designen - strikt eller artsy. Kund nr 3 kändes  väldigt öppen, och det gav mig ingen riktig initial vision om var jag skulle ta avstamp.

Valet föll som sagt på kund nr 1 då den gav mig en kul idé om hur jag skulle kunna arbeta vidare. Jag såg framför mig vad jag ville bygga, utifrån deras krav.

Krav 2 - Tema

Kund nr 1 ville ha ett strikt men lyxigt tema. Man fick själv välja vad de skulle syssla med. Jag kollade lite vad det fanns för utbud av bilder som andas lyx på Pixabay och som höll tillräckligt hög kvalitet. Jag såg att det var ett ganska blandat utbud och få med känsla av exklusivitet - desto fler genrebilder på människor som exempelvis håller i pengar och liknande. Men jag gjorde en ordentlig djupdykning och hittade ett par som jag trodde skulle fungera. Därefter beslutade jag mig för inriktning. Det blev en klubb för rika, där medlemmarna kan socialisera, underhållas och koppla av - men även få juridisk rådgivning mm. Konsultverksamhet mixat med rikemansklubb.

Jag satte mig med funderade lite på färger som inger lyxkänsla. Vad använder andra varumärken för färger när de vill att deras kunder ska känna sig lyxiga om de använder deras produkter? Det som kom till mig var guld, svart och mörklila alternativt mörkblått eller mörkrött som alternativ till det lila. Jag satte mig med Adobes färghjul och sökte på lyx och andra relaterade sökord för att se vilka färgteman som kom upp och om min magkänsla stämde. Det gjorde den. Så jag tog ännu en titt på bilderna från Pixabay, såg att de gick i blått och gult och bestämde mig då för dessa färger i kombination med brunt.

Ordet strikt känns för mig som hårda kanter och tydliga, raka former. Inte så mycket mjuka hörn och liknande. Man vill ha en sober känsla med tydlig början och slut. Detta utgick jag ifrån när jag satte designen. Vidare ville jag ha något som poppar och skapar rörelse. Detta åstadkom jag genom att lägga skuggor runt vissa containrar så att det blir ett djup där.

Jag använde mig av de färger jag hade valt, varierade sektionerna med olika antal div:ar i dem samt djup i vissa för att få variation. Och försökte hålla mig till ganska stora bilder som får skapa den där känslan av lyx.

Krav 3 - Responsivitet och tillgänglighet

Jag har använt mig av grid för att dela upp i boxar som sedan anpassar sig beroende på hur stor skärm läsaren har. Om den exempelvis sitter vid en dator är grid:et som mest uppdelat på tre i horisontell riktning, medan det på en mobil är enstaka boxar staplade på varandra. Jag har hela tiden testat mig fram för att se vad som händer när jag skalar ner eller upp och när det är dags för en viss box att ändra storlek.

När en sida var klar kontrollerade jag tillgänglighet via Lighthouse. Först därefter påbörjade jag nästa undersida. Detta för att jag skulle ha koll på hur projektet fortlöpte. Från början hade jag lite för dålig kontrast i footern, men det var det enda tillgänglighetsnedslaget jag fick och det var enkelt korrigerat.

1.2 Skriv ett allmänt stycke om hur projektet gick att genomföra. Problem/lösningar/strul/enkelt/svårt/snabbt/lång tid, etc. Var projektet lätt eller svårt? Tog det lång tid? Vad var svårt och vad gick lätt? Var det ett bra och rimligt projekt för denna kursen?

Jag tycker att det här projektet har knytit samman alla moment vi har fått lära oss - på ett bra sätt. Man fick möjlighet att pröva sina vingar. Jag hade tyvärr satt igång med det lite sent så det var en del jag hade glömt bort. Men då kunde man enkelt backa och kolla i tidigare KMOM-sammanfattningar och se instruktioner och artiklar där.

Det som tog mest tid var att få alla boxar och bilder att hamna rätt vid rätt storlek. Detta satt jag länge och klurade och petade på.

1.3 Avsluta med ett sista stycke med dina tankar om kursen och vad du anser om materialet och handledningen (ca 5-10 meningar). Ge feedback till lärarna och förslå eventuella förbättringsförslag till kommande kurstillfällen. Är du nöjd/missnöjd? Kommer du att rekommendera kursen till dina vänner/kollegor? På en skala 1-10, vilket betyg ger du kursen?

Jag är väldigt nöjd med kursen. Det var oerhört mycket nytt, såsom nya verktyg, nya begrepp mm. Det kändes nästan som att CMS-delen skulle ha kunnat varit en helt egen kurs. Men man fick ju mycket hjälp på vägen i form av att lärarna hade skrivit TWIG-filerna. I början kändes det nästan övermäktigt men när man hade vant sig i gränssnittet och förstått hur saker hänger ihop var det väldigt kul och smidigt. Framför allt uppskattade jag Cimage. Lärarna har varit väldigt snabba med att svara när man haft frågor, och gett bra kursmaterial under kursens gång.